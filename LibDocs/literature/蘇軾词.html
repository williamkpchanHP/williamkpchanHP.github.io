<base target="_blank"><html><head><title>蘇軾词</title>
<meta http-equiv="Content-Type" content="text/html; charset=utf-8">
<meta name="viewport" content="width=device-width, initial-scale=1" />
<link rel="stylesheet" href="https://williamkpchan.github.io/maincss.css">
<script src="https://ajax.googleapis.com/ajax/libs/jquery/1.5/jquery.js"></script>
<script src="https://williamkpchan.github.io/lazyload.min.js"></script>
<script type='text/javascript' src='https://williamkpchan.github.io/mainscript.js'></script>
<script src="https://williamkpchan.github.io/commonfunctions.js"></script>
<script src="https://d3js.org/d3.v4.min.js"></script>

<script>
  var showTopicNumber = false;
  var topicEnd = "<br>";
  var bookid = "蘇軾词"
  var markerName = "h2"
</script>
<style>
body{width:80%;margin-left: 10%; font-size:22px;}
h1, h2 {color: gold;}
strong {color: orange;}
pre{width:100%;}
#toc{color:cyan; font-size:20px;}
img {max-width:90%; display: inline-block; margin-top: 2%;margin-bottom: 1%; border-radius:3px; background-color:#044;}
.stop-scrolling { height: 100%; overflow: hidden; }
</style></head><body onkeypress="chkKey()"><center>
<h1>蘇軾词</h1>

<br><br>
<div id="toc"></div></center>

<pre>
<br>
<br>
蘇軾
1037-1101 北宋文學家、書畫家。
字子瞻，號東坡居士，眉州眉山（今屬四川）人。
蘇洵子。
嘉佑進士。
神宗時曾任祠部員外郎，因反對王安石新法而求外職，任杭州通判，知密州、徐州、湖州。
后以作詩“謗訕朝廷”罪貶黃州。
哲宗時任翰林學士，曾出知杭州、穎州等，官至禮部尚書。
后又貶謫惠州、儋州。
北還后第二年病死常州。
南宋時追謚文忠。
与父洵弟轍，合稱“三蘇”。
在政治上屬于舊党，但也有改革弊政的要求。
其文汪洋恣肆，明白暢達，為“唐宋八大家”之一。
其詩清新豪健，善用夸張比喻，在藝術表現方面獨具風格。
少數詩篇也能反映民間疾苦，指責統治者的奢侈驕縱。
詞開豪放一派，對后代很有影響。
《念奴嬌·赤壁怀古》、《水調歌頭·丙辰中秋》傳誦甚廣。
擅長行書、楷書，取法李邕、徐浩、顏真卿、楊凝式，而能自創新意。
用筆丰腴跌宕，有天真爛漫之趣。
与蔡襄、黃庭堅、米芾并稱“宋四家”。
能畫竹，學文同，也喜作枯木怪石。
論畫主張“神似”，認為“論畫以形似，見与儿童鄰”；
高度評价“詩中有畫，畫中有詩”的藝術造詣。
詩文有《東坡七集》等。
存世書跡有《答謝民師論文帖》、《祭黃几道文》、《前赤壁賦》、《黃州寒食詩帖》等。
畫跡有《枯木怪石圖》、《竹石圖》等。

<h2>前赤壁賦</h2>
壬戌之秋，七月既望，蘇子与客泛舟游于赤壁之下。
清風徐來，水波不興。
舉酒屬客，誦明月之詩，歌窈窕之章。
少焉，月出于東山之上，徘徊于斗牛之間。
白露橫江，水光接天。
縱一葦之所如，凌万頃之茫然。
浩浩乎如馮虛御風，而不知其所止；
飄飄乎如遺世獨立，羽化而登仙。

于是飲酒樂甚，扣舷而歌之。
歌曰：“桂棹兮蘭槳，擊空明兮溯流光。
渺渺兮于怀，望美人兮天一方。”
客有吹洞蕭者，倚歌而和之，其聲嗚嗚然：如怨如慕，如泣如訴；
余音裊裊，不絕如縷；
舞幽壑之潛蛟，泣孤舟之嫠婦。

蘇子愀然，正襟危坐，而問客曰：“何為其然也？”
客曰：“月明星稀，烏鵲南飛，此非曹孟德之詩乎？
西望夏口，東望武昌。
山川相繆，郁乎蒼蒼；
此非孟德之困于周郎者乎？
方其破荊州，下江陵，順流而東也，舳艫千里，旌旗蔽空，釃酒臨江，橫槊賦詩；
固一世之雄也，而今安在哉？
況吾与子，漁樵于江渚之上，侶魚蝦而友糜鹿，駕一葉之扁舟，舉匏樽以相屬；
寄蜉蝣与天地，渺滄海之一粟。
哀吾生之須臾，羡長江之無窮；
挾飛仙以遨游，抱明月而長終；
知不可乎驟得，托遺響于悲風。”

蘇子曰：“客亦知夫水与月乎？
逝者如斯，而未嘗往也；
盈虛者如彼，而卒莫消長也。
蓋將自其變者而觀之，而天地曾不能一瞬；
自其不變者而觀之，則物于我皆無盡也。
而又何羡乎？
且夫天地之間，物各有主。
苟非吾之所有，雖一毫而莫取。
惟江上之清風，与山間之明月，耳得之而為聲，目遇之而成色。
取之無禁，用之不竭。
是造物者之無盡藏也，而吾与子之所共适。”

客喜而笑，洗盞更酌，肴核既盡，杯盤狼藉。
相与枕藉乎舟中，不知東方之既白。

<h2>后赤壁賦 蘇軾</h2>
是歲十月之望，步自雪堂，將歸于臨皋。
二客從予過黃泥之板。
霜露既降，木葉盡脫，人影在地，仰見明月，顧而樂之，行歌相答。
已而歎曰：“有客無酒，有酒無肴，月白風清，如此良夜何！”客曰：“今者薄暮，舉网得魚，巨口細鱗，狀如松江之鱸。
顧安所得酒乎？”
歸而謀諸婦。
婦曰：“我有斗酒，藏之久矣，以待子不時之需。”
于是攜酒与魚，复游于赤壁之下。
江流有聲，斷岸千尺；
山高月小，水落石出。
曾日月之几何，而江山不可复識矣。
予乃攝衣而上，履讒１岩，披蒙茸，踞虎豹，登虯龍，攀栖鶻之危巢，俯馮夷之幽宮。
蓋二客不能從焉。
划然長嘯，草木震動，山鳴谷應，風起水涌。
予亦悄然而悲，肅然而恐，凜乎其不可留也。
反而登舟，放乎中流，听其所止而休焉。
時夜將半，四顧寂寥。
适有孤鶴，橫江東來。
翅如車輪，玄裳縞衣，戛然長鳴，掠予舟而西也。

須臾客去，予亦就睡。
夢一道士，羽衣蹁躚，過臨皋之下，揖予而言曰：“赤壁之游樂乎？”
問其姓名，俯而不答。
“嗚呼！噫嘻！我知之矣。
疇昔之夜，飛鳴而過我者，非子也邪？”
道士顧笑，予亦惊寤。
開戶視之，不見其處。
【注１：“讒”應為“山”旁。】

<h2>昭君怨</h2>
誰作桓伊三弄，惊破綠窗幽夢。新月与愁煙，滿江天。
欲去又還不去，明日落花飛絮。飛絮送行舟，水東流。

<h2>減字木蘭花</h2>
春月
春庭月午，搖蕩香醪光欲舞。步轉回廊，半落梅花婉娩香。
輕云薄霧，總是少年行樂處。不似秋光，只与离人照斷腸。

<h2>卜算子</h2>
黃州定惠院寓居作
缺月挂疏桐，漏斷人初靜。時見幽人獨往來，縹緲孤鴻影。
惊起卻回頭，有恨無人省。揀盡寒枝不肯栖，楓落吳江冷。

<h2>浣溪沙</h2>
游蘄水清泉寺，寺臨蘭溪，溪水西流。
山下蘭芽短浸溪，松間沙路淨無泥。蕭蕭暮雨子規啼。
誰道人生無再少？門前流水尚能西！休將白發唱黃雞。

<h2>浣溪沙</h2>
徐門石潭謝雨道上作，五首。
照日深紅暖見魚，連溪綠暗晚藏烏。黃童白叟聚睢盱。
麋鹿逢人雖未慣，猿猱聞鼓不須呼。歸家說与采桑姑。

又
旋抹紅妝看使君，三三五五棘篱門。相挨踏破茜羅裙。
老幼扶攜收麥社，烏鳶翔舞賽神村。道逢醉叟臥黃昏。

又
麻葉層層□葉光，誰家煮茧一村香。隔篱嬌語絡絲娘。
垂白杖藜抬醉眼，捋青搗〔麥少〕軟饑腸。問言豆葉几時黃。

又
蔌蔌衣巾落棗花，村南村北響繅車。牛衣古柳賣黃瓜。
酒困路長惟欲睡，日高人渴漫思茶。敲門試問野人家。

又
軟草平莎過雨新，輕沙走馬路無塵。何時收拾耦耕身。
日暖桑麻光似潑，風來蒿艾气如薰。使君元是此中人。

<h2>浣溪沙</h2>
山色橫侵蘸暈霞，湘川風靜吐寒花。遠林屋散尚啼鴉。
夢到故園多少路，酒醒南望隔天涯。月明千里照平沙。

<h2>浣溪沙</h2>
寓意
炙手無人傍屋頭，蕭蕭晚雨脫梧楸。誰怜季子敝貂裘。
顧我已無當世望，似君須向古人求。歲寒松柏肯惊秋。

<h2>浣溪沙</h2>
即事
畫隼橫江喜再游，老魚跳檻識青謳。流年未肯付東流。
黃菊篱邊無悵望，白云鄉里有溫柔。挽回霜鬢莫教休。

<h2>西江月</h2>
頃在黃州，春夜行蘄水中。
過酒家飲酒，醉。乘月至一溪橋上，解鞍曲肱，醉臥少休。
及覺已曉。亂山攢擁，流水鏗然，疑非人世也。書此語橋柱上。

照野彌彌淺浪，橫空隱隱層霄。障泥未解玉驄驕，我欲醉眠芳草。
可惜一溪風月，莫教踏碎瓊瑤。解鞍欹枕綠楊橋，杜宇一聲春曉。

<h2>西江月</h2>
重九
點點樓頭細雨，重重江外平湖。當年戲馬會東徐，今日凄涼南浦。
莫恨黃花未吐，且教紅粉相扶。酒闌不必看茱萸，俯仰人間今古。

<h2>阮郎歸</h2>
初夏
綠槐高柳咽新蟬，薰風初入弦。碧紗窗下洗沉煙，棋聲惊晝眠。
微雨過，小荷翻，榴花開欲然。玉盆纖手弄清泉，瓊珠碎卻圓。

<h2>少年游</h2>
潤州作，代人寄遠。
去年相送，餘杭門外，飛雪似楊花。今年春盡，楊花似雪，猶不見還家。
對酒卷帘邀明月，風露透窗紗。恰似〔女亙〕娥怜雙燕，分明照、畫梁斜。

<h2>鷓鴣天</h2>
林斷山明竹隱牆，亂蟬衰草小池塘。翻空白鳥時時見，照水紅蕖細細香。
村舍外，古城旁，杖藜徐步轉斜陽。殷勤昨夜三更雨，又得浮生一日涼。

<h2>虞美人</h2>
有美堂贈述古
湖山信是東南美，一望彌千里。使君能得几回來？便使尊前醉倒且徘徊。
沙河塘里燈初上，水調誰家唱。夜闌風靜欲歸時，惟有一江明月碧琉璃。

<h2>南鄉子</h2>
送述古
回首亂山橫，不見居人只見城。誰似臨平山上塔，亭亭，迎客西來送客行。
歸路晚風清，一枕初寒夢不成。今夜殘燈斜照處，熒熒，秋雨晴時淚不晴。

<h2>南鄉子</h2>
梅花詞，和楊元素。
寒雀滿疏篱，爭抱寒柯看玉蕤。忽見客來花下坐，惊飛，蹋散芳英落酒卮。
痛飲又能詩，座客無氈醉不知。花謝酒闌春到也，离离．一點微酸已著枝。

<h2>南鄉子</h2>
自述
涼簟碧紗廚，一枕清風晝睡餘。睡听晚衙無一事，徐徐，讀盡床頭几卷書。
搔首賦歸歟，自覺功名懶更疏。若問使君才与術，何如？占得人間一味愚。

<h2>南鄉子</h2>
重九涵輝樓呈徐君猷
霜降水痕收，淺碧鱗鱗露遠洲。酒力漸消風力軟，颼颼，破帽多情卻戀頭。
佳節若為酬，但把清尊斷送秋。万事到頭都是夢，休休，明日黃花蝶也愁。

<h2>醉落魄</h2>
离京口作
輕云微月，二更酒醒船初發。孤城回望蒼煙合。
記得歌時，不記歸時節。巾偏扇墜藤床滑，覺來幽夢無人說。
此生飄蕩何時歇。家在西南，長作東南別。

<h2>定風波</h2>
三月七日沙湖道中遇雨。雨具先去，同行皆狼狽，余獨不覺。已而遂晴，故作
此詞。
莫听穿林打葉聲，何妨吟嘯且徐行。竹杖芒鞋輕胜馬，誰怕？一蓑煙雨任平生。
料峭春風吹酒醒，微冷，山頭斜照卻相迎。回首向來蕭瑟處，歸去，也無風雨也無晴。

<h2>定風波</h2>
南海歸贈王定國侍人寓娘
常羡人間琢玉郎，天應乞与點酥娘。盡道清歌傳皓齒，風起，雪飛炎海變清涼。
万里歸來顏愈少，微笑，笑時猶帶岭梅香。試問岭南應不好，卻道：此心安處是吾鄉。

<h2>蝶戀花</h2>
花褪殘紅青杏小。
燕子飛時，綠水人家繞。
枝上柳綿吹又少，天涯何處無芳草！
牆里秋千牆外道。
牆外行人，牆里佳人笑。
笑漸不聞聲漸悄，多情卻被無情惱。

<h2>蝶戀花</h2>
密州上元
燈火錢塘三五夜。
明月如霜，照見人如畫。
帳底吹笙香吐麝，此般風味應無价。
寂寞山城人老也。
擊鼓吹簫，乍入農桑社。
火冷燈稀霜露下，昏昏雪意云垂野。

<h2>蝶戀花</h2>
記得畫屏初會遇。
好夢惊回，望斷高唐路。
燕子雙飛來又去，紗窗几度春光暮。
那日繡帘相見處，
低眼佯行，笑整香云縷。
斂盡春山羞不語，人前深意難輕訴。

<h2>臨江仙</h2>
夜歸臨皋
夜飲東坡醒复醉，歸來仿佛三更。
家童鼻息已雷鳴。
敲門都不應，倚杖听江聲。
長恨此身非我有，何時忘卻營營？
夜闌風靜谷紋平。
小舟從此逝，江海寄余生。

<h2>漁家傲</h2>
送張元唐省親秦州
一曲陽關情几許，知君欲向秦川去。
白馬皂貂留不住。
回首處，孤城不見天霖霧。
到日長安花似雨，故關楊柳初飛絮。
漸見靴刀迎夾路。
誰得似，風流膝上王文度。

<h2>行香子</h2>
過七里灘
一葉舟輕，雙槳鴻惊。
水天清、影湛波平。
魚翻藻鑒，鷺點煙汀。
過沙溪急，霜溪冷，月溪明。
重重似畫，曲曲如屏。
算當年、虛老嚴陵。
君臣一夢，今古空名。
但遠山長，云山亂，曉山青。

<h2>行香子</h2>
丹陽寄述古
攜手江村，梅雪飄裙。
情何限、處處銷魂。
故人不見，舊曲重聞。
向望湖樓，孤山寺，涌金門。
尋常行處，題詩千首，
繡羅衫、与拂紅塵。
別來相憶，知是何人？
有湖中月，江邊柳，隴頭云。

<h2>江城子</h2>
密州出獵
老夫聊發少年狂，左牽黃，右擎蒼。
錦帽貂裘，千騎卷平岡。
欲報傾城隨太守，親射虎，看孫郎。
酒酣胸膽尚開張，鬢微霜，又何妨！
持節云中，何日遣馮唐？
會挽雕弓如滿月，西北望，射天狼。

<h2>江城子</h2>
乙卯正月二十日夜記夢
十年生死兩茫茫。
不思量，自難忘。
千里孤墳，無處話凄涼。
縱使相逢應不識，塵滿面，鬢如霜。
夜來幽夢忽還鄉。
小軒窗，正梳妝。
相顧無言，惟有淚千行。
料得年年腸斷處，明月夜，短松岡。

<h2>江城子</h2>
湖上与張先同賦
鳳凰山上雨初晴。
水風清，晚霞明。
一朵芙蓉，開過尚盈盈。
何處飛來雙白鷺，如有意，慕娉婷。
忽聞江上弄哀箏。
苦含情，遣誰听？
煙斂云收，依約是湘靈。
欲待曲終尋問取，人不見，數峰青。

<h2>江城子</h2>
孤山竹閣送述古
翠娥羞黛怯人看。
掩霜紈，淚偷彈。
且盡一尊，收淚听陽關。
漫道帝城天樣遠，天易見，見君難。
畫堂新构近孤山。
曲闌干，為誰安？
飛絮落花，春色屬明年。
欲棹小舟尋舊事，無處問，水連天。

<h2>江城子</h2>
別徐州
天涯流落思無窮。
既相逢，卻匆匆。
攜手佳人，和淚折殘紅。
為問東風余如許？春縱在，与誰同？
隋堤三月水溶溶。
背歸鴻，去吳中。
回首彭城，清泗与淮通。
欲寄相思千點淚，流不到，楚江東。

<h2>洞仙歌</h2>
余七歲時見眉山老尼，姓朱，忘其名，年九十余，自言嘗隨其師入蜀主孟昶宮
中。一日，大熱，蜀主与花蕊夫人夜納涼摩訶池上，作一詞，朱具能記之。今四十
年，朱已死久矣，人無知此詞者，但記其首兩句。暇日尋味，豈洞仙歌乎？乃為足
之云。
冰肌玉骨，自清涼無汗。
水殿風來暗香滿。
繡帘開，一點明月窺人；人未寢，倚枕釵橫鬢亂。
起來攜素手，庭戶無聲，時見疏星度河漢。
試問夜如何？夜已三更，金波淡，玉繩低轉。
但屈指西風几時來，又不道流年暗中偷換。

<h2>水調歌頭</h2>
丙辰中秋，歡飲達旦，大醉，作此篇，兼怀子由。
明月几時有？把酒問青天。
不知天上宮闕，今夕是何年。
我欲乘風歸去，又恐瓊樓玉宇，高處不胜寒。
起舞弄清影，何似在人間？
轉朱閣，低綺戶，照無眠。
不應有恨，何事長向別時圓？
人有悲歡离合，月有陰晴圓缺，此事古難全。
但愿人長久，千里共嬋娟。

<h2>水調歌頭</h2>
快哉亭作
落日繡帘卷，亭下水連空。
知君為我，新作窗戶濕青紅。
長記平山堂上，欹枕江南煙雨，渺渺沒孤鴻。
認得醉翁語，山色有無中。
一千頃，都鏡淨，倒碧峰。
忽然浪起，掀舞一葉白頭翁。
堪笑蘭台公子，未解庄生天籟，剛道有雌雄。
一點浩然气，千里快哉風。

<h2>念奴嬌</h2>
赤壁怀古
大江東去，浪淘盡，千古風流人物。
故壘西邊，人道是、三國周郎赤壁。
亂石穿空，惊濤拍岸，卷起千堆雪。
江山如畫，一時多少豪杰。
遙想公謹當年，小喬初嫁了，雄姿英發。
羽扇綸巾，談笑間、強虜灰飛煙滅。
故國神游，多情應笑我，早生華發。
人間如夢，一尊還酹江月。

<h2>滿江紅</h2>
江漢西來，高樓下、葡萄深碧。
猶自帶、岷峨云浪，錦江春色。
君是南山遺愛守，我為劍外思歸客。
對此間、風物豈無情，殷勤說。
江表傳，君休讀。
狂處士，真堪惜。
空洲對鸚鵡，葦花蕭瑟。
不獨笑書生爭底事，曹公黃祖俱飄忽。
愿使君、還賦謫仙詩，追黃鶴。

<h2>滿江紅</h2>
怀子由作
清穎東流，愁目斷、孤帆明滅。
宦游處、青山白浪，万重千疊。
孤負當年林下意，對床夜雨听蕭瑟。
恨此生、長向別离中，添華發。
一尊酒，黃河側。
無限事，從頭說。
相看恍如昨，許多年月。
衣上舊痕餘苦淚，眉間喜气添黃色。
便与君、池上覓殘春，花如雪。

<h2>永遇樂</h2>
彭城夜宿燕子樓，夢盼盼，因作此詞。
明月如霜，好風如水，清景無限。
曲港跳魚，圓荷瀉露，寂寞無人見。
□（絲＋沈去掉三點水）如三鼓，鏗然一葉，黯黯夢云惊斷。
夜茫茫，重尋無處，覺來小園行遍。
天涯倦客，山中歸路，望斷故園心眼。
燕子樓空，佳人何在？空鎖樓中燕。
古今如夢，何曾夢覺，但有舊歡新怨。
异時對，黃樓夜景，為余浩歎。

<h2>沁園春</h2>
赴密州，早行，馬上寄子由。
孤館燈青，野店雞號，旅枕夢殘。
漸月華收練，晨霜耿耿，云山〔手离〕錦，朝露〔水專〕〔水專〕。
世路無窮，勞生有限。似此區區長鮮歡。
微吟罷，憑征鞍無語，往事千端。
當時共客長安，似二陸初來俱少年。
有筆頭千字，胸中万卷，致君堯舜，此事何難！
用舍由時，行藏在我，袖手何妨閒處看？
身長健，但优游卒歲，且斗樽前。

<h2>八聲甘州</h2>
寄參寥子
有情風、万里卷潮來，無情送潮歸。
問錢塘江上，西興浦口，几度斜暉？
不用思量今古，俯仰昔人非。
誰似東坡老，白首忘机。
記取西湖西畔，正暮山好處，空翠煙霏。
算詩人相得，如我与君稀。
約他年、東還海道，愿謝公、雅志莫相違。
西州路，不應回首，為我沾衣。

<h2>賀新郎</h2>
夏景
乳燕飛華屋。
悄無人、桐陰轉午，晚涼新浴。
手弄生綃白團扇，扇手一時似玉。
漸困倚、孤眠清熱。
帘外誰來推繡戶，枉教人、夢斷瑤台曲。
又卻是，風敲竹。
石榴半吐紅巾蹙。
待浮花、浪蕊都盡，伴君幽獨。
濃艷一枝細看取，芳心千重似束。
又恐被、秋風惊綠。
若待得君來向此，花前對酒不忍触。
共粉淚，兩簌簌。

<h2>水龍吟</h2>
次韻章質夫楊花詞
似花還似非花，也無人惜從教墜。
拋家傍路，思量卻是，無情有思。
縈損柔腸，困酣嬌眼，欲開還閉。
夢隨風万里，尋郎去處，又還被、鶯呼起。
不恨此花飛盡，恨西園、落紅難綴。
曉來雨過，遺蹤何在，一池萍碎。
春色三分，二分塵土，一分流水。
細看來，不是楊花，點點是、离人淚。

<script src='https://williamkpchan.github.io/LibDocs/readbook.js'></script>
