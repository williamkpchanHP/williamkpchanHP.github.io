<base target="_blank"><html><head><title>四大名记</title>
<meta http-equiv="Content-Type" content="text/html; charset=utf-8">
<meta name="viewport" content="width=device-width, initial-scale=1" />
<link rel="stylesheet" href="https://williamkpchan.github.io/maincss.css">
<script src="https://ajax.googleapis.com/ajax/libs/jquery/1.5/jquery.js"></script>
<script src="https://williamkpchan.github.io/lazyload.min.js"></script>
<script type='text/javascript' src='https://williamkpchan.github.io/mainscript.js'></script>
<script src="https://williamkpchan.github.io/commonfunctions.js"></script>
<script src="https://d3js.org/d3.v4.min.js"></script>

<style>
body{width:80%;margin-left: 10%; font-size:22px;}
h1, h2 {color: gold;}
strong {color: orange;}
pre{width:100%;}
#toc{color:cyan; font-size:20px;}
img {max-width:90%; display: inline-block; margin-top: 2%;margin-bottom: 1%; border-radius:3px; background-color:#044;}
.stop-scrolling { height: 100%; overflow: hidden; }
iframe {width:100%; height:100%;}
</style></head><body onkeypress="chkKey()"><center>
<h1>四大名记</h1></center>
<pre>
<br>

<b>醉翁亭记</b>
<b>欧阳修</b>
环滁皆山也。
其西南诸峰，林壑尤美，望之蔚然而深秀者，琅琊也。

山行六七里，渐闻水声潺潺而泻出于两峰之间者，酿泉也。
峰回路转，有亭翼然临于泉上者，醉翁亭也。
作亭者谁？山之僧智仙也。
名之者谁？太守自谓也。

太守与客来饮于此，饮少辄醉，而年又最高，故自号曰醉翁也。
醉翁之意不在酒，在乎山水之间也。
山水之乐，得之心而寓之酒也。

若夫日出而林霏开，云归而岩穴暝，晦明变化者，山间之朝暮也。
野芳发而幽香，佳木秀而繁阴，风霜高洁，水落而石出者，山间之四时也。
朝而往，暮而归，四时之景不同，而乐亦无穷也。

至于负者歌于途，行者休于树，前者呼，后者应，伛偻提携，往来而不绝者，滁人游也。
临溪而渔，溪深而鱼肥。
酿泉为酒，泉香而酒洌；

山肴野蔌，杂然而前陈者，太守宴也。
宴酣之乐，非丝非竹，射者中，弈者胜，觥筹交错，起坐而喧哗者，众宾欢也。
苍颜白发，颓然乎其间者，太守醉也。

已而夕阳在山，人影散乱，太守归而宾客从也。
树林阴翳，鸣声上下，游人去而禽鸟乐也。
然而禽鸟知山林之乐，而不知人之乐；

人知从太守游而乐，而不知太守之乐其乐也。
醉能同其乐，醒能述以文者，太守也。
太守谓谁？
庐陵欧阳修也。

<b>【创作背景】</b>
《醉翁亭记》作于宋仁宗庆历六年（1046），当时欧阳修正任滁州太守。
欧阳修是从庆历五年被贬官到滁州来的。

原因是由于他一向支持韩琦、范仲淹、富弼等人推行新政，而反对保守之流。
欧阳修在滁州实行宽简政治，发展生产、使当地人过上了一种和平安定的生活，年丰物阜，而且又有一片令人陶醉的山水，这是使欧阳修感到无比快慰的。
但是当时整个的北宋王朝却是政治昏暗，奸邪当道，一些有志改革图强的人纷纷受到打击，眼睁睁地看着国家的积弊不能消除，衰亡的景象日益增长，这又不能不使他感到沉重的忧虑和痛苦。

这是他写作《醉翁亭记》时的心情，这两方面是融和一起、表现在他的作品里的。

<b>桃花源记</b>
<b>陶渊明</b>
晋太元中，武陵人捕鱼为业。
缘溪行，忘路之远近。

忽逢桃花林，夹岸数百步，中无杂树，芳草鲜美，落英缤纷，渔人甚异之。
复前行，欲穷其林。
林尽水源，便得一山，山有小口，仿佛若有光。

便舍船，从口入。
初极狭，才通人。
复行数十步，豁然开朗。

土地平旷，屋舍俨然，有良田美池桑竹之属。
阡陌交通，鸡犬相闻。
其中往来种作，男女衣着，悉如外人。

黄发垂髫，并怡然自乐。
见渔人，乃大惊，问所从来。
具答之。

便要还家，设酒杀鸡作食。
村中闻有此人，咸来问讯。
自云先世避秦时乱，率妻子邑人来此绝境，不复出焉，遂与外人间隔。

问今是何世，乃不知有汉，无论魏晋。
此人一一为具言所闻，皆叹惋。
余人各复延至其家，皆出酒食。

停数日，辞去。
此中人语云：“不足为外人道也。”
既出，得其船，便扶向路，处处志之。
及郡下，诣太守，说如此。
太守即遣人随其往，寻向所志，遂迷，不复得路。

南阳刘子骥，高尚士也，闻之，欣然规往。
未果，寻病终，后遂无问津者。

<b>【创作背景】</b>
年轻时的陶渊明本有“大济苍生”之志，可是，他生活的时代正是晋宋易主之际，东晋王朝极端腐败，对外一味投降，安于江左一隅之地。

统治集团生活荒淫，内部互相倾轧，军阀连年混战，赋税徭役繁重，在国家濒临崩溃的动乱岁月里，陶渊明的一腔抱负根本无法实现。
义熙元年（405），他坚定而坚决地辞去了上任仅81天的彭泽县令，与统治者最后决裂，长期归隐田园，躬耕僻野。
借助创作来抒写情怀，塑造了一个与污浊黑暗社会相对立的美好境界，以寄托自己的政治理想与美好情趣。

《桃花源记》就是在这样的背景下产生的。

<b>岳阳楼记</b>
<b>范仲淹</b>
庆历四年春，滕子京谪守巴陵郡。
越明年，政通人和，百废具兴。

乃重修岳阳楼，增其旧制，刻唐贤今人诗赋于其上。
属予作文以记之。
予观夫巴陵胜状，在洞庭一湖。

衔远山，吞长江，浩浩汤汤，横无际涯；
朝晖夕阴，气象万千。
此则岳阳楼之大观也，前人之述备矣。

然则北通巫峡，南极潇湘，迁客骚人，多会于此，览物之情，得无异乎?　　若夫霪雨霏霏，连月不开，阴风怒号，浊浪排空；
日星隐曜，山岳潜形；
商旅不行，樯倾楫摧；

薄暮冥冥，虎啸猿啼。
登斯楼也，则有去国怀乡，忧谗畏讥，满目萧然，感极而悲者矣。
至若春和景明，波澜不惊，上下天光，一碧万顷；

沙鸥翔集，锦鳞游泳；
岸芷汀兰，郁郁青青。
而或长烟一空，皓月千里，浮光跃金，静影沉璧，渔歌互答，此乐何极！

登斯楼也，则有心旷神怡，宠辱偕忘，把酒临风，其喜洋洋者矣。
嗟夫！
予尝求古仁人之心，或异二者之为，何哉？
不以物喜，不以己悲；
居庙堂之高则忧其民；
处江湖之远则忧其君。

是进亦忧，退亦忧。
然则何时而乐耶？其必曰：

“先天下之忧而忧，后天下之乐而乐”乎。
噫！微斯人，吾谁与归？
时六年九月十五日。

<b>【创作背景】</b>
庆历新政失败后，范仲淹贬居邓州，此时他身体很不好。
昔日好友滕子京从湖南来信，要他为重新修竣的岳阳楼作记，并附上《洞庭晚秋图》。

范仲淹一口答应，但是范仲淹其实没有去过岳阳楼　　庆历六年六月（即1046年6月），他就在邓州的花洲书院里挥毫撰写了著名的《岳阳楼记》一记叙文，这都是看图写的。
表现作者虽身居江湖，心忧国事，虽遭迫害，仍不放弃理想的顽强意志，同时，也是对被贬战友的鼓励和安慰。

<b>小石潭记</b>
<b>柳宗元</b>
从小丘西行百二十步，隔篁竹，闻水声，如鸣佩环，心乐之。

伐竹取道，下见小潭，水尤清冽。
全石以为底，近岸，卷石底以出，为坻，为屿，为嵁，为岩。
青树翠蔓，蒙络摇缀，参差披拂。

潭中鱼可百许头，皆若空游无所依。
日光下澈，影布石上，佁然不动；
俶尔远逝，往来翕忽。

似与游者相乐。
潭西南而望，斗折蛇行，明灭可见。
其岸势犬牙差互，不可知其源。

坐潭上，四面竹树环合，寂寥无人，凄神寒骨，悄怆幽邃。
以其境过清，不可久居，乃记之而去。
同游者：

吴武陵，龚古，余弟宗玄。
隶而从者，崔氏二小生：
曰恕己，曰奉壹。

<b>【创作背景】</b>
柳宗元于唐顺宗永贞元年（805年）因拥护王叔文的改革，被贬为永州司马，王叔文被害。
政治上的失意，使他寄情于山水，柳宗元贬官之后，为排解内心的愤懑之情，常常不避幽远，伐竹取道，探山访水，并通过对景物的具体描写，抒发自己的不幸遭遇，此间共写了八篇山水游记，后称《永州八记》。
在第一篇《始得西山宴游记》中作者这样记述当时的心情：

“自余为僇人，居是州，恒惴栗。”
文章即在此背景下写成。

<script src='https://williamkpchan.github.io/LibDocs/readbook.js'></script>
</pre></body></html>
